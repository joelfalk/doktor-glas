
Vid chiffonnierklaffen en jämngrå dag. 

I en af smålådorna hittade jag nyss en liten lapp, på hvilken det stod skrifvet några ord med min egen 
handstil, sådan den var för ett antal år sedan - ty hvar människas handstil förändras oafbrutet, en liten smula 
hvart år, kanske omärkligt för henne själf, men lika oundvikligt och säkert som ansiktet, hållningen, 
rörelserna, själen. 

Det stod skrifvet: 

»Ingenting förringar och drar ned en människa så, som medvetandet att icke vara älskad.» 

När skref jag det? Är det en reflexion af mig själf, eller är det ett citat som jag har antecknat? 

Minns inte. 

* 

De ärelystna förstår jag. Jag behöfver bara sitta i en vrå på Operan och höra kröningsmarschen i Profeten för 
att känna ett hett ehuru visserligen snabbt förflyktigadt begär efter att härska öfver människorna och låta 
kröna mig i en gammal domkyrka. 

Men det skall vara medan jag lefver; resten må gärna vara tystnad. Aldrig har jag förstått dem som jaga efter 
ett odödligt namn. Mänsklighetens minne är bristfälligt och orättvist, och våra äldsta och största välgörare 
ha vi glömt. Hvem uppfann vagnen? Pascal uppfann skottkärran och Stephenson lokomotivet, men hvem 
uppfann vagnen? Hvem uppfann hjulet? Ingen vet det. Till gengäld har historien bevarat namnet på konung 
Xerxes’ lifkusk: Patiramfes, son af Otanes. Han körde storkonungens vagn. Och den drummeln som satte 
eld på Dianatemplet i Efesus för att människorna icke skulle glömma hans namn, han vann mycket riktigt 



sitt mål och står nu i Brockhaus. 


* 

Man vill bli älskad, i brist därpå beundrad, i brist därpå fruktad, i brist därpå afskydd och föraktad. Man vill 
ingifva människorna någon slags känsla. Själen ryser för tomrummet och vill kontakt till hvad pris som 
helst. 


