
Narr! Eump! Kretin! 

A, hvad tjäna invektiv till - man förmår ändå ingenting mot sina nerver och sin mage. 

Mottagningstiden var slut för länge sedan; den sista hade nyss gått; jag stod vid fönstret i salen och tänkte 
på ingenting. Plötsligt får jag se Gregorius komma gående snedt öfver kyrkogården, rakt på min port. Det 
blef grått och grumligt för mina ögon. Jag väntade honom inte, jag visste inte af att han var återkommen. 

Jag kände svindel, yrsel, kväljningar, alla symptom på sjösjuka. Jag hade bara en tanke i hufvudet: inte nu, 
inte nu. En annan gång, inte nu. Han är i trappan, han står utanför dörren, hvad skall jag göra ... Ut till 
Kristin: Om någon söker mig så säg att jag har gått ut... Jag förstod af hennes uppspärrade ögon och gap att 
jag måste ha sett besynnerlig ut. Jag störtade in i sängkammaren och reglade dörren. Och jag hann nätt och 
jämt fram till lavoaren: där kräktes jag. 



Min fruktan hade alltså rätt? Jag duger inte? 

Ty det var just nu det borde ha skett. Den som vill handla måste kunna gripa tillfället. Ingen vet om det 
kommer igen. Jag duger inte! 


